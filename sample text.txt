
t1= জিম্বাবুয়ের তারকা ক্রিকেটার হ্যামিল্টন মাসাকাদজা বাংলাদেশে অনুষ্ঠিতব্য ত্রিদেশীয় টি-টোয়েন্টি সিরিজ শেষে অবসর নেবেন। মঙ্গলবার জিম্বাবুয়ে ক্রিকেট বোর্ড এমনটি নিশ্চিত করেছে। ১৩ থেকে ২৪ সেপ্টেম্বর ঢাকা ও চট্টগ্রামে অনুষ্ঠিতব্য টি-টোয়েন্টি সিরিজে অংশ নেবে স্বাগতিক বাংলাদেশ,আফগানিস্তান ও জিম্বাবুয়ে। তিন জাতির এই সিরিজে অংশ নিয়েই আন্তর্জাতিক ক্রিকেটকে বিদায় বলে দেবেন মাসাকাদজা।  ক্রিকেট জিম্বাবুয়ে তাদের অফিসিয়াল টুইটারে মাসাকাদজার অবসরের খবর নিশ্চিত করে জানায়, ‘হ্যামিল্টন মাসাকাদজা ঘোষণা দিয়েছেন বাংলাদেশে ত্রিদেশীয় টি-টোয়েন্টি সিরিজ শেষে আন্তর্জাতিক ক্রিকেটের সব ফরম্যাট থেকে অবসরে যাবেন।’ ২০০১ সালে ওয়েস্ট ইন্ডিজের বিপক্ষে আন্তর্জাতিক ক্রিকেটে অভিষেক হয় মাসাকাদজার। তিনি জাতীয় দলের হয়ে ৩৮ টেস্ট, ২০৯ ওয়ানডে ও ৬২ টি-টোয়েন্টি ম্যাচ খেলেন। ক্রিকেটের তিন ফরম্যাটে সব মিলিয়ে ১০টি সেঞ্চুরি আর ৪২টি ফিফটির সাহায্যে ৯ হাজার ৪১০ রান সংগ্রহ করেন মাসাকাদজা।
t2= ভারতীয় নারী দলের সাবেক অধিনায়ক মিতালি রাজ টি-টোয়েন্টির সংক্ষিপ্ত ফরম্যাট থেকে অবসরের ঘোষণা দিয়েছেন।  ওয়ানডে ক্রিকেটে মনোযোগ দিতেই সংক্ষিপ্ত এই ফরম্যাট থেকে নিজেকে সরিয়ে নিলেন তিনি।ভারতের প্রথম টি-টোয়েন্টি দলের অধিনায়ক মিতালির লক্ষ্য ওয়ানডে বিশ্বকাপ।  পুরো মনোযোগ দিতে চান ২০২১ বিশ্বকাপ। ৮৯টি টি-টোয়েন্টি ম্যাচে ১৭টি ফিফটির সাহায্যে ২ হাজার ৩৬৪ রান সংগ্রহ করা মিতালি রাজ বলেন, ‘২০০৬ সাল থেকে ভারতের হয়ে টি-টোয়েন্টি খেলেছি। আমার মনে হয়েছে নতুনদের সুযোগ করে দিতে এটাই ভালো সুযোগ। তাই অবসরের সিদ্ধান্ত নিয়েছি।  শুধু ২০২১ ওয়ানডে বিশ্বকাপকে লক্ষ্য করে পুরো মনোযোগ সেখানে দিতে চাই।’ ভারতের হয়ে ৩২টি টি-টোয়েন্টি ম্যাচে নেতৃত্ব দেন মিতালি। এর মাঝে ২০১২, ২০১৪ ও ২০১৬ বিশ্বকাপও ছিল।  টি-টোয়েন্টি দলে তাকে নিয়ে বিতর্ক ছিল অনেক আগে থেকে।গত সপ্তাহে জানিয়েছিলেন, দক্ষিণ আফ্রিকার বিপক্ষে আসন্ন টি-টোয়েন্টি সিরিজে খেলবেন। কিন্তু টিম ম্যানেজমেন্ট তাকে চায় কি না এ নিয়ে সংশয় ছিল। ৩৬ বছর বয়সী মিতালিকে নিয়ে বিতর্ক ছিল গত টি-টোয়েন্টি বিশ্বকাপে। দাবি করেছিলেন তাকে অন্যায্যভাবে বাদ দেয়া হয়েছিল সেমিফাইনালের একাদশ থেকে। সে ম্যাচে ভারত হেরেছিল।  তখনই শোনা গিয়েছিল কোচকে হুমকি দিয়েছিলেন মিতালি। ওপেনিংয়ে নামতে না দিলে অবসর নেবেন টি-টোয়েন্টি থেকে! পরিস্থিতি পরে শান্ত হয়েছিল।  নিউজিল্যান্ড ও ইংল্যান্ড সিরিজে ডাক পেয়েছিলেন।